<p>Ved en kollisjon mellom fugl og vindmølle vil det forekomme vibrasjoner i den delen av vindmøllen fuglen traff. Systemet vi designer skal bruke denne vibrasjonen til å detektere kollisjonen. Ved å plassere en sensor på hver av vindmøllens vinger kan det detekteres vibrasjoner som skiller seg fra vibrasjonene som befinner seg i vingene til vanlig. Dette gjør det mulig å skille støt mellom fugl og vinge fra normale vibrasjoner som oppstår på grunn av vind, regn og andre værfenomener som påvirker vingene. På denne måten kan man få en oversikt over hvor mange fugler som faktisk kolliderer med vindmøller, og som resultat av dette ha håndfaste fakta å gå ut ifra når vindmøllens påvirkning på fuglelivet skal utredes.</p>

<p>Ved en kollisjon skal hendelsen lagres, analyseres og fremstilles på en nettside. Resulterende data fra kollisjoner skal presenteres på en oversiktlig og lettleselig måte, og den skal kunne gi en god oversikt over antall kollisjoner i løpet av et tidsrom man velger selv. I tillegg til å se på antall kollisjoner, skal man kunne se kollisjonsfrekvens i sammenheng med ulike lys- og værforhold. På denne måten er systemet tiltenkt å gi en oversikt over vindmøllens påvirkning på fuglelivet i form av hvor hyppig fugler kolliderer med vindmøllen, og om denne hyppigheten har en sammenheng med andre faktorer, som for eksempel været, eller ikke.</p>

<p>Brukeren av systemet skal være i stand til å bruke innsamlet data til egen analyse av vindmøllens påvirkning på fuglelivet i det aktuelle området. Analysen kan videre brukes til å utarbeide rapporter for å dokumentere om området kan bygges ut videre eller ikke.</p>

<p>For å bekrefte en registrert kollisjon vil det være ønskelig å koble til et kamera, slik at det vil være mulig for systemet å lagre opptak av vindmøllen i et lite tidsrom rundt registrert kollisjon. Opptaket kan ved en senere anledning brukes til å kalibrere systemet. Da det finnes gode løsninger for videoovervåkning vil dette være relativt enkelt å implementere senere, og vi vil derfor ikke fokusere på dette i beta-versjonen av produktet vårt.</p>